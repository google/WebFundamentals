<html devsite><head>
  <title>อภิธานศัพท์สำหรับไซต์ที่ถูกแฮ็ก</title>
  <meta name="project_path" value="/web/fundamentals/_project.yaml"/>
  <meta name="book_path" value="/web/fundamentals/_book.yaml"/>
</head>

<body>

<p>อภิธานศัพท์นี้ครอบคลุมกลุ่มคำศัพท์ทางเทคนิคที่มีการกล่าวถึงทั่วเอกสารประกอบด้านความปลอดภัยของเรา รายการศัพท์จะเรียงลำดับตามตัวอักษร โดยศัพท์แต่ละคำจะแสดงเป็นตัวหนาและตามด้วยคำจำกัดความของคำนั้นๆ</p>

<p><strong>สิทธิ์ของผู้ดูแลระบบ</strong><br />
  สิทธิ์ของผู้ดูแลระบบเป็นการตั้งค่าบัญชีสิทธิ์ที่มีระดับสูงสุดในระบบ
  สิทธิ์ประเภทนี้อนุญาตให้ดำเนินการต่างๆ อย่างเช่น ลบไซต์ทั้งไซต์ รีเซ็ตรหัสผ่าน หรืออัปโหลดไฟล์</p>

<p><strong>ประตูหลัง</strong><br />
  ประตูหลังเป็นโปรแกรมที่ติดตั้งในระบบเพื่อข้ามการควบคุมการตรวจสอบสิทธิ์และดูแลสิทธิ์การเข้าถึง</p>

<p><strong>การปิดบังหน้าเว็บจริง</strong><br />
  การปิดบังหน้าเว็บจริงหมายถึงแนวทางปฏิบัติที่แสดงเนื้อหาหรือ URL ต่อผู้ใช้ที่เป็นมนุษย์และเครื่องมือค้นหาอย่างแตกต่างกัน</p>

<p>ตัวอย่างเช่น สคริปต์แบบไดนามิกและกฎของ .htaccess สามารถแสดงรหัสสถานะตามคำขอที่มีการดำเนินการ ซึ่งเมื่อใช้กลวิธีนี้ แฮ็กเกอร์จะซ่อนร่องรอยของตนด้วยการแสดงรหัสข้อผิดพลาด 404 หรือ 500 แก่ที่อยู่ IP เฉพาะบางรายการหรือเบราว์เซอร์บางประเภท แต่ในขณะเดียวกันก็แสดงสแปมแก่ที่อยู่ IP หรือเบราว์เซอร์อื่น</p>

<p><strong>ไฟล์การกำหนดค่า</strong><br />
  ไฟล์การกำหนดค่าใช้สำหรับเก็บข้อมูลอย่างเช่น ตำแหน่งของฐานข้อมูลและข้อมูลรับรองสำหรับไซต์แบบไดนามิก</p>

<p><strong>ระบบจัดการเนื้อหา (CMS)</strong><br />
  ระบบจัดการเนื้อหาคือแพ็กเกจซอฟต์แวร์ที่ช่วยให้ผู้ใช้สร้างและแก้ไขเว็บไซต์ได้อย่างง่ายดาย ตัวอย่างเช่น WordPress, Drupal และ Joomla! และยังมีระบบอื่นๆ อีกมากมาย รวมถึงระบบที่สร้างขึ้นตามความต้องการของผู้ใช้</p>

<p><strong>ผู้เชี่ยวชาญด้านการตรวจพิสูจน์พยานหลักฐานดิจิทัล</strong><br />
  ผู้เชี่ยวชาญด้านการตรวจพิสูจน์พยานหลักฐานดิจิทัลคือบุคคลหรือทีมที่ช่วยคุณทำความสะอาดไซต์และระบุว่าไซต์ถูกบุกรุกได้อย่างไร</p>

<p><strong>หน้าเว็บแบบคงที่</strong><br />
หน้าเว็บแบบคงที่มีไฟล์ที่ไม่มีการเปลี่ยนแปลงไฟล์เดียวที่ใช้แสดงเนื้อหาสำหรับเว็บไซต์หนึ่งๆ</p>

<p><strong>หน้าเว็บแบบไดนามิก</strong><br />
  หน้าเว็บแบบไดนามิกใช้สคริปต์เพื่อสร้างเนื้อหาในไซต์ โดยจะใช้ซอฟต์แวร์เพื่อสร้างหน้าเว็บทุกๆ ครั้งที่มีการขอหน้าและใช้สคริปต์และเทมเพลตร่วมกันเพื่อวางเนื้อหา</p>

<p><strong>eval()</strong><br />
  ใน PHP และ JavaScript นั้น eval() เป็นฟังก์ชันที่ใช้ประเมินสตริงและส่งผลลัพธ์กลับไป
  ไม่แนะนำให้ใช้ฟังก์ชัน Eval เมื่อไซต์ต้องจัดการกับข้อมูลที่ผู้ใช้ป้อน เนื่องจากจะเปิดช่องโหว่ให้ผู้โจมตีลอบเข้ามาวางโค้ดที่เป็นอันตราย (กล่าวคือ แทรกคำสั่ง PHP ที่เป็นอันตราย)</p>

<p><strong>FTP</strong><br />
  โปรโตคอลการถ่ายโอนไฟล์ (FTP) เป็นโปรโตคอลที่ใช้สำหรับโอนไฟล์จากคอมพิวเตอร์เครื่องหนึ่งไปยังอีกเครื่องหนึ่ง</p>

<p><strong>ไฟล์ที่ซ่อนไว้</strong><br />
  ไฟล์ที่ซ่อนไว้คือไฟล์ที่ไม่แสดงในไดเรกทอรีโดยค่าเริ่มต้น ซึ่งโดยปกติแล้ว ไฟล์ต่างๆ เช่น .htaccess จะถูกซ่อนไว้เพื่อปกป้องข้อมูลสำคัญจากการแก้ไขโดยไม่ได้ตั้งใจ คุณต้องกำหนดค่าระบบไฟล์เพื่อให้ดูและแก้ไขไฟล์ที่ซ่อนอยู่ได้</p>

<p><strong>รหัสสถานะ HTTP</strong><br />
  รหัสสถานะ HTTP เป็นการตอบกลับแบบมาตรฐานที่เว็บเซิร์ฟเวอร์จะส่งกลับมาพร้อมกับเนื้อหาเมื่อผู้ใช้พยายามโต้ตอบกับหน้าเว็บ เช่น โหลดหน้าเว็บหรือส่งความคิดเห็น รหัสดังกล่าวช่วยให้ผู้ใช้ทราบว่าเว็บไซต์ตอบกลับมาอย่างไรหรือพบข้อผิดพลาดใดบ้าง โปรดดู<a href="https://www.w3.org/Protocols/rfc2616/rfc2616-sec10.html">หน้ารหัสสถานะของ World Wide Web Consortium</a> เพื่อดูรายการรหัสสถานะทั้งหมดรวมทั้งความหมาย</p>

<p><strong>iFrame</strong><br />
  iFrame ช่วยให้หน้าเว็บแสดงเนื้อหาจากหน้าหนึ่งในอีกหน้าหนึ่งได้ iFrame ที่ซ่อนอยู่เป็นกลวิธีทั่วไปที่แฮ็กเกอร์ใช้เพื่อเปลี่ยนเส้นทางผู้ใช้ไปยังไซต์ของตน</p>

<p><strong>ไฟล์บันทึก</strong><br />
  ไฟล์บันทึกคือไฟล์ที่เว็บเซิร์ฟเวอร์ใช้บันทึกคำขอของผู้ใช้เพื่อติดตามกิจกรรมทั้งหมดที่ทำในเซิร์ฟเวอร์ คุณสามารถระบุว่ามีการพยายามแฮ็กเกิดขึ้นหรือมีการเข้าชมไซต์ที่น่าสงสัยได้โดยดูจากไฟล์บันทึกนี้</p>

<p><strong>มัลแวร์</strong><br />
  มัลแวร์คือซอฟต์แวร์ใดก็ตามที่ออกแบบมาเพื่อทำอันตรายแก่คอมพิวเตอร์ ซอฟต์แวร์ที่คอมพิวเตอร์ใช้ หรือผู้ใช้คอมพิวเตอร์นั้น <a href="https://support.google.com/webmasters/answer/3258249">เรียนรู้เพิ่มเติมเกี่ยวกับมัลแวร์</a></p>

<p><strong>การสร้างความสับสน</strong><br />
  การสร้างความสับสนเป็นกลวิธีในการทำให้ผู้ที่พยายามทำความเข้าใจโค้ดเกิดความสับสนด้วยการทำให้โค้ดอ่านยากขึ้น วิธีที่แฮ็กเกอร์มักใช้สร้างความสับสนคือการใส่สิ่งที่ใช้แทนอักขระ ชื่อตัวแปรที่มีเจตนาให้เกิดความสับสน การใช้การเข้ารหัส เช่น base64, rot13, gzip, การเข้ารหัส URL, การเข้ารหัสแบบ Hex หรือการใช้หลายๆ แบบร่วมกัน บางครั้งก็มีการใช้วิธีการอย่างเช่น base64 และ gzip เพื่อบีบอัดและซ่อนโค้ดปริมาณมาก เช่น Web Shell ทั้งหมด</p>

<p><strong>ฟิชชิง</strong><br />
  ฟิชชิงเป็นวิศวกรรมสังคมรูปแบบหนึ่งที่หลอกผู้ใช้ให้เปิดเผยข้อมูลที่ละเอียดอ่อน (เช่น ชื่อผู้ใช้หรือรหัสผ่าน) โดยปลอมแปลงเป็นต้นทางที่เชื่อถือได้
  ตัวอย่างเช่น ผู้โจมตีที่ใช้วิธีการฟิชชิงจะส่งอีเมลถึงผู้ที่อาจตกเป็นเหยื่อ โดยแอบอ้างว่าส่งมาจากธนาคารและขอข้อมูลรับรองบัญชีธนาคารของบุคคลนั้น <a href="https://support.google.com/websearch/answer/106318">เรียนรู้เพิ่มเติมเกี่ยวกับฟิชชิง</a></p>

<p><strong>Search Console</strong><br />
  Search Console คือบริการฟรีจาก Google ที่ช่วยให้คุณตรวจสอบและดูแลให้ไซต์ของคุณปรากฏในผลการค้นหาของ Google นอกจากนี้ Google ยังใช้ Search Console เพื่อสื่อสารกับผู้ดูแลเว็บเกี่ยวกับปัญหาต่างๆ ของเว็บไซต์อีกด้วย
  <a href="https://support.google.com/webmasters/answer/4559176?ref_topic=3309469">เรียนรู้เพิ่มเติมเกี่ยวกับ Search Console</a></p>

<p><strong>แผนผังไซต์</strong><br />
  แผนผังไซต์คือไฟล์ที่มีรายการหน้าเว็บของไซต์หนึ่งๆ ซึ่งบอกเครื่องมือค้นหาเกี่ยวกับการจัดเนื้อหาในไซต์
  <a href="https://support.google.com/webmasters/answer/156184">เรียนรู้เพิ่มเติมเกี่ยวกับแผนผังไซต์</a></p>

<p><strong>วิศวกรรมสังคม</strong><br />
  วิศวกรรมสังคมเป็นเทคนิคเพื่อให้ได้มาซึ่งสิทธิ์ในการเข้าถึงหรือควบคุมข้อมูลที่ละเอียดอ่อน โดยพยายามหลอกให้ผู้คนให้สิทธิ์เข้าถึง แทนที่จะจู่โจมโค้ดโดยตรง วิศวกรรมสังคมที่พบมากที่สุดรูปแบบหนึ่งก็คือฟิชชิง
  <a href="https://support.google.com/webmasters/answer/6350487">เรียนรู้เพิ่มเติมเกี่ยวกับวิศวกรรมสังคม</a></p>

<p><strong>การเข้าชมที่เพิ่มขึ้นมากอย่างฉับพลัน</strong><br />
  การเข้าชมที่เพิ่มขึ้นมากอย่างฉับพลันคือการเข้าชมเว็บไซต์ที่มีปริมาณเพิ่มขึ้นมากอย่างทันทีทันใดหรืออย่างไม่คาดคิด</p>

<p><strong>การตรวจสอบสิทธิ์แบบ 2 ปัจจัย (2FA)</strong><br />
  การตรวจสอบสิทธิ์แบบ 2 ปัจจัยคือกลไกการรักษาความปลอดภัยในการเข้าสู่ระบบบัญชีโดยกำหนดให้ผู้ใช้ระบุโทเค็นเพื่อยืนยันตัวตนอย่างน้อย 2 รายการ เช่น ผู้ใช้ที่ใช้การตรวจสอบสิทธิ์แบบ 2 ปัจจัยจะต้องใช้ทั้งรหัสผ่านและรหัสความปลอดภัยที่ได้รับผ่านทาง SMS เพื่อเข้าถึงบัญชีของตน</p>

<p><strong>บริการเว็บโฮสติ้ง</strong><br />
  บริการเว็บโฮสติ้งให้พื้นที่แก่ผู้ใช้ในการโฮสต์ไซต์ของตนในเว็บเซิร์ฟเวอร์ อย่างเช่น Google Sites โดยอาจให้บริการฟีเจอร์หรือเครื่องมือเพิ่มเติม ขึ้นอยู่กับบริการนั้นๆ</p>

<p><strong>ภาษาสคริปต์สำหรับเว็บ</strong><br />
  ภาษาสคริปต์สำหรับเว็บมักใช้ร่วมกับ HTML เพื่อให้ไซต์มีฟีเจอร์พิเศษเพิ่มเข้ามา เช่น การใช้ภาษาสคริปต์เพื่อประมวลผลฟอร์ม กลั่นกรองความคิดเห็น หรือสร้างเทคนิคพิเศษทางภาพ โดยในบริบทของคำแนะนำการกู้คืนจากการถูกแฮ็ก จะใช้คำว่า "ภาษาสคริปต์" เมื่อต้องการกล่าวถึง PHP หรือ JavaScript</p>

<p>PHP เป็นภาษาสคริปต์ฝั่งเซิร์ฟเวอร์ ซึ่งหมายความว่าเว็บเซิร์ฟเวอร์จะแปลความหมายและเรียกใช้คำสั่งต่างๆ ของภาษานี้</p>

<p>JavaScript โดยพื้นฐานแล้วจะเป็นภาษาฝั่งไคลเอ็นต์ ซึ่งหมายความว่าเบราว์เซอร์ของผู้ใช้จะแปลความหมายและเรียกใช้คำสั่งต่างๆ ของภาษานี้</p>

<p><strong>เว็บเซิร์ฟเวอร์</strong><br />
  เว็บเซิร์ฟเวอร์คือเครื่องคอมพิวเตอร์และซอฟต์แวร์ที่โฮสต์และควบคุมหน้าเว็บ ตลอดจนไฟล์อื่นๆ ที่เกี่ยวข้องกับเว็บไซต์หนึ่งๆ</p>

<p><strong>Web Shell</strong><br />
  Web Shell เป็นสคริปต์ประตูหลังที่ช่วยให้ผู้โจมตีมีสิทธิ์เข้าถึงเซิร์ฟเวอร์ได้เสมอ</p>

<p><strong>เว็บสแปม</strong><br />
  เว็บสแปมเป็นกลวิธีในการปรับแต่งเว็บไซต์ให้ติดอันดับในเครื่องมือการค้นหา (SEO) อย่างไม่ถูกต้อง หรือเนื้อหาสแปมที่พยายามกระตุ้นอันดับหรือความนิยมของไซต์โดยการหลอกลวงและการใช้เทคนิคต่างๆ กับเครื่องมือค้นหา</p>

</body></html>
