<html devsite><head>
  <title>การแก้ปัญหาการแฮ็กแบบปิดบังคีย์เวิร์ดและลิงก์</title>
  <meta name="project_path" value="/web/fundamentals/_project.yaml"/>
  <meta name="book_path" value="/web/fundamentals/_book.yaml"/>
</head>

<body>

<p>คำแนะนำนี้ใช้สำหรับการแฮ็กประเภทที่เพิ่มหน้าที่เต็มไปด้วยคีย์เวิร์ดที่ไม่มีความหมายลงในไซต์ ซึ่งเราจะเรียกว่าการแฮ็กแบบปิดบังคีย์เวิร์ดและลิงก์ แม้ว่าคำแนะนำนี้จะออกแบบมาสำหรับผู้ที่ใช้<a href="https://en.wikipedia.org/wiki/Web_content_management_system#Notable_web_CMS">ระบบจัดการเนื้อหา (CMS) ยอดนิยม</a> แต่ก็มีประโยชน์สำหรับผู้ที่ไม่ได้ใช้ CMS ด้วยเช่นกัน</p>

<p><strong>หมายเหตุ:</strong> หากไม่แน่ใจว่าไซต์ของคุณถูกแฮ็กหรือไม่ ให้เริ่มด้วยการอ่านคำแนะนำเกี่ยวกับ<a href="/web/fundamentals/security/hacked/how_do_I_know_if_site_hacked">วิธีตรวจสอบว่าไซต์ถูกแฮ็กหรือไม่</a></p>

<aside class="note">เราอยากให้คำแนะนำนี้เป็นประโยชน์สำหรับคุณจริงๆ โปรด<a href="https://docs.google.com/a/google.com/forms/d/12iF45BaZuEgwn29A7DOW73rd1Hi_7NiAHCFWB3zMu0U/viewform">แสดงความคิดเห็น</a>เพื่อช่วยเราในการปรับปรุงด้วย</aside>

<h2>สารบัญ</h2>

<ul>
<p></p><li><a href="#identifying">ขั้นตอนที่ 1: การระบุประเภทของการแฮ็ก</a></li><p></p>
<p></p><li><a href="#fixing">ขั้นตอนที่ 2: การแก้ไขการแฮ็ก</a></li><p></p>
<p></p><li><a href="#resources">ขั้นตอนที่ 3: ทรัพยากรเพิ่มเติม</a></li><p></p>
<p></p><li><a href="/web/fundamentals/security/hacked/FAQs_for_hacked_sites">คำถามที่พบบ่อยสำหรับไซต์ที่ถูกแฮ็ก</a></li><p></p>
</ul>

<a name="identifying"></a>
<h2>การระบุประเภทของการแฮ็ก</h2>

<p>การแฮ็กแบบปิดบังคีย์เวิร์ดและลิงก์จะสร้างหน้าจำนวนมากโดยอัตโนมัติซึ่งมีข้อความ ลิงก์ และรูปภาพที่ไม่มีความหมาย โดยบางครั้งหน้าเหล่านี้จะมีองค์ประกอบของเทมเพลตพื้นฐานจากไซต์ดั้งเดิม ดังนั้นเมื่อมองเผินๆ ก็อาจดูเหมือนส่วนประกอบตามปกติของไซต์จนกว่าคุณจะได้อ่านเนื้อหาจริงๆ</p>

<p>หน้าเว็บที่ถูกแฮ็กนี้สร้างขึ้นเพื่อควบคุมจัดการปัจจัยการจัดอันดับของ Google แฮ็กเกอร์มักจะพยายามสร้างรายได้ด้วยการขายลิงก์ในหน้าเว็บที่ถูกแฮ็กแก่บุคคลที่สามหลายๆ ราย บ่อยครั้งหน้าที่ถูกแฮ็กจะเปลี่ยนเส้นทางผู้เข้าชมไปยังหน้าที่ไม่เกี่ยวข้อง เช่น ไซต์หนังโป๊ ซึ่งแฮ็กเกอร์จะทำเงินได้</p>

<p>ในการตรวจสอบปัญหานี้ ให้เริ่มด้วยเครื่องมือ<a href="https://www.google.com/webmasters/tools/security-issues">ปัญหาด้านความปลอดภัย</a>ใน <a href="https://www.google.com/webmasters/tools/">Search Console</a> เพื่อดูว่า Google พบตัวอย่างหน้าที่ถูกแฮ็กในไซต์หรือไม่ บางครั้งคุณอาจพบหน้าลักษณะนี้ได้ด้วยการเปิดหน้าต่าง Google Search และพิมพ์ <code>site:[your site]</code> คำสั่งนี้จะแสดงหน้าเว็บที่ Google จัดทำดัชนีให้กับไซต์ ซึ่งรวมถึงหน้าที่ถูกแฮ็กด้วย ดูหน้าในผลการค้นหาเร็วๆ สัก 2-3 หน้าเพื่อดูว่าพบ URL ที่ผิดปกติบ้างไหม ถ้าไม่พบเนื้อหาที่ถูกแฮ็กใน Google Search เลย ให้ลองใช้ข้อความค้นหาเดียวกันนี้กับเครื่องมือค้นหาอื่น เนื่องจากเครื่องมือค้นหาอื่นๆ อาจแสดงเนื้อหาที่ถูกแฮ็กซึ่ง Google ได้นำออกจากดัชนีไปแล้ว
  โดยอาจมีลักษณะดังนี้</p>

<img style="padding: 0px 25px" src="/webmasters/images/CloakedKeywordHackExampleSearch.png"/>

<p style="padding: 0px 25px"><strong>หมายเหตุ:</strong> <em>โปรดสังเกตว่าผลการค้นหานี้มีหลายหน้าที่เจ้าของไซต์ไม่ได้สร้างขึ้น ถ้าดูคำอธิบายของผลการค้นหาที่ 2 และ 3 โดยละเอียด คุณจะเห็นตัวอย่างข้อความที่ไม่มีความหมายที่การแฮ็กประเภทนี้สร้างขึ้น</em></p>

<p>เมื่อไปที่หน้าที่ถูกแฮ็ก คุณอาจเห็นข้อความที่บ่งบอกว่าหน้านี้ไม่มีอยู่จริง (เช่น ข้อผิดพลาด 404) แต่อย่าได้หลงกลไป แฮ็กเกอร์จะพยายามหลอกคุณว่ามีการแก้ไขไซต์แล้ว โดยทำให้คุณเข้าใจว่าหน้าที่ถูกแฮ็กได้หายไปหรือมีการแก้ไขแล้ว ซึ่งทำได้ด้วย<a href="//support.google.com/webmasters/answer/66355">การปิดบัง</a>เนื้อหา ให้ตรวจสอบว่ามีการปิดบังเนื้อหาหรือไม่โดยป้อน URL ของไซต์ในเครื่องมือ<a href="https://www.google.com/webmasters/tools/googlebot-fetch">โปรแกรม Googlebot จำลอง</a> ซึ่งจะแสดงเนื้อหาที่ซ่อนอยู่ข้างใต้ให้คุณเห็น
  ด้านล่างนี้เป็นตัวอย่างหน้าที่ถูกแฮ็กลักษณะดังกล่าว</p>

<img style="padding: 0px 25px" src="/webmasters/images/CloakedKeywordHackExamplePage.png"/>

<a name="fixing"></a>
<h2>การแก้ไขการแฮ็ก</h2>

<p>ก่อนที่จะเริ่มแก้ไข ให้สร้างสำเนาแบบออฟไลน์ของไฟล์ก่อนที่จะลบไฟล์ออก เพื่อเผื่อไว้ในกรณีที่คุณต้องการนำกลับเข้าระบบในภายหลัง แต่ทางที่ดี คุณควรจะสำรองไซต์ไว้ทั้งไซต์ก่อนที่จะเริ่มขั้นตอนการทำความสะอาด ซึ่งทำได้โดยบันทึกไฟล์ทั้งหมดในเซิร์ฟเวอร์เก็บไว้นอกเซิร์ฟเวอร์ หรือหาตัวเลือกที่ดีที่สุดในการสำรองข้อมูลสำหรับระบบจัดการเนื้อหา (CMS) ของคุณ</p>

<h3>ตรวจสอบไฟล์ .htaccess (3 ขั้นตอน)</h3>

<p>การแฮ็กแบบปิดบังคีย์เวิร์ดและลิงก์ใช้ไฟล์ .htaccess เพื่อสร้างหน้าที่ถูกปิดบังเนื้อหาขึ้นโดยอัตโนมัติในไซต์ การอ่าน<a href="https://httpd.apache.org/docs/current/howto/htaccess.html">ข้อมูลเบื้องต้นเกี่ยวกับ .htaccess</a> ในไซต์ Apache อย่างเป็นทางการจะช่วยให้คุณเข้าใจได้ดีขึ้นว่าการแฮ็กมีผลกระทบต่อไซต์ของคุณอย่างไร แต่คุณอาจเลือกข้ามไปก่อนก็ได้ </p>

<p><b>ขั้นตอนที่ 1</b></p>
<p>ค้นหาไฟล์ .htaccess ในไซต์ ถ้าไม่แน่ใจว่าอยู่ที่ใด และคุณใช้ CMS อย่างเช่น WordPress, Joomla หรือ Drupal ให้ค้นหา "ตำแหน่งไฟล์ .htaccess" ในเครื่องมือค้นหาควบคู่กับชื่อ CMS ที่คุณใช้ คุณอาจเห็นไฟล์ .htaccess หลายไฟล์ ซึ่งขึ้นอยู่กับไซต์ของคุณ ให้จดตำแหน่งของไฟล์ .htaccess ทั้งหมดไว้
</p>

<p><strong>หมายเหตุ:</strong> ไฟล์ .htaccess มักเป็น "ไฟล์ที่ซ่อนอยู่" อย่าลืมเปิดให้แสดงไฟล์ที่ซ่อนอยู่ เมื่อคุณค้นหาไฟล์</p>

<p><b>ขั้นตอนที่ 2</b></p>
<p>เปิดไฟล์ .htaccess เพื่อดูเนื้อหาในไฟล์ โดยในไฟล์นี้ คุณควรจะพบบรรทัดที่มีโค้ดลักษณะดังนี้</p>

<pre class="prettyprint">
  RewriteRule (.*cj2fa.*|^tobeornottobe$) /injected_file.php?q=$1 [L]
</pre>

<p>ตัวแปรในบรรทัดนี้ไม่จำเป็นต้องเป็นแบบนี้ ทั้ง "cj2fa" และ "tobeornottobe" อาจเป็นตัวอักษรหรือคำที่ผสมกันอย่างไรก็ได้ แต่ที่สำคัญคือให้มองหาไฟล์ .php ที่ระบุในบรรทัดนี้</p>

<p>จดชื่อไฟล์ .php ที่ระบุในไฟล์ .htaccess ไว้ โดยในตัวอย่างนี้ ไฟล์ .php มีชื่อว่า "injected_file.php" ซึ่งอันที่จริง ชื่อไฟล์ .php จะไม่บ่งบอกชัดเจนแบบนี้ กล่าวคือโดยปกติจะเป็นชุดคำที่สุ่มขึ้นมา อย่างเช่น "horsekeys.php", "potatolake.php" ซึ่งฟังดูไม่น่ากลัวแต่อย่างใด แต่มีโอกาสสูงที่จะเป็นไฟล์ .php ที่เป็นอันตราย ซึ่งเราจะต้องหาให้พบและนำออกไปในภายหลัง</p>

<div class="alert">อย่างไรก็ตาม ไม่ใช่ว่าทุกบรรทัดใน .htaccess ที่มี RewriteRule และไฟล์ .php จะเป็นอันตราย
  หากไม่แน่ใจว่าโค้ดบรรทัดใดใช้ทำอะไร คุณก็ขอรับความช่วยเหลือจากกลุ่มผู้ดูแลเว็บที่มีประสบการณ์ได้ใน<a href="https://support.google.com/webmasters/go/community">ฟอรัมความช่วยเหลือสำหรับผู้ดูแลเว็บ</a></div>

<p><b>ขั้นตอนที่ 3</b></p>
<p>แทนที่ไฟล์ .htaccess ทั้งหมดด้วยไฟล์ .htaccess เวอร์ชันที่สะอาดหรือเป็นค่าเริ่มต้น ปกติแล้วคุณจะหาไฟล์ .htaccess ที่เป็นค่าเริ่มต้นได้โดยค้นหา "ไฟล์ .htaccess เริ่มต้น" และชื่อ CMS ของคุณ และสำหรับไซต์ที่มีไฟล์ .htaccess หลายไฟล์ ให้หาเวอร์ชันที่ปกติของแต่ละไฟล์ แล้วเอาไปแทนที่</p>

<p>หากไม่มี .htaccess ที่เป็นไฟล์เริ่มต้นและคุณไม่เคยกำหนดค่าไฟล์ .htaccess ในไซต์มาก่อน ไฟล์ .htaccess ที่คุณพบในไซต์อาจเป็นอันตราย ให้เก็บสำเนาของไฟล์ .htaccess ไว้ในแบบออฟไลน์เพื่อเผื่อไว้ในกรณีที่ต้องใช้ และลบไฟล์ .htaccess ออกจากไซต์</p>

<h3>การค้นหาและนำไฟล์อื่นที่เป็นอันตรายออก (5 ขั้นตอน)</h3>

<p>การระบุไฟล์ที่เป็นอันตรายอาจเป็นเรื่องยุ่งยากและใช้เวลาหลายชั่วโมง ให้ใช้เวลาอย่างเต็มที่ในการตรวจสอบไฟล์ ถ้าคุณยังไม่ได้สำรองไฟล์ในไซต์ ก็ควรทำตอนนี้เลย ให้ค้นหาด้วยคำว่า "สำรองข้อมูลในไซต์" และชื่อ CMS ของคุณใน Google เพื่อหาคำแนะนำเกี่ยวกับวิธีสำรองข้อมูลในไซต์</p>

<p><b>ขั้นตอนที่ 1</b></p>
<p>ถ้าคุณใช้ CMS ให้ติดตั้งไฟล์หลักทั้งหมด (ที่เป็นค่าเริ่มต้น) ที่อยู่ในชุดแพ็กเกจที่เป็นค่าเริ่มต้นของ CMS และไฟล์อื่นๆ ที่คุณอาจเพิ่มไว้ (เช่น ธีม โมดูล ปลั๊กอิน) ซึ่งจะช่วยให้แน่ใจได้ว่าไฟล์เหล่านี้ปลอดจากเนื้อหาที่ถูกแฮ็ก คุณสามารถค้นหาด้วยคำว่า "ติดตั้งใหม่" และชื่อ CMS ใน Google เพื่อหาคำแนะนำเกี่ยวกับขั้นตอนการติดตั้งใหม่ ถ้าคุณมีปลั๊กอิน โมดูล ส่วนขยาย หรือธีม อย่าลืมติดตั้งรายการทั้งหมดนี้อีกครั้งด้วย</p>

<div class="alert">การติดตั้งไฟล์หลักอีกครั้งอาจทำให้การปรับแต่งทั้งหมดที่คุณทำไว้หายไป โปรดสร้างสำเนาฐานข้อมูลและไฟล์ทั้งหมดไว้เพื่อเป็นข้อมูลสำรองก่อนที่จะติดตั้งใหม่</div>

<p><b>ขั้นตอนที่ 2</b></p>
<p>เริ่มด้วยการมองหาไฟล์ .php ที่คุณพบในไฟล์ .htaccess ก่อนหน้านี้ คุณควรจะมีฟังก์ชันการค้นหาบางประเภท ซึ่งขึ้นอยู่กับว่าคุณกำลังเข้าถึงไฟล์ใดในเซิร์ฟเวอร์ของคุณ ให้ค้นหาชื่อไฟล์ที่เป็นอันตราย ถ้าคุณพบ ก่อนอื่นให้สร้างสำเนาเก็บไว้ในตำแหน่งอื่นเพื่อใช้ในกรณีที่คุณต้องการคืนค่า จากนั้นลบออกจากไซต์</p>

<p><b>ขั้นตอนที่ 3</b></p>
<p>มองหาไฟล์ที่เป็นอันตรายหรือไฟล์ที่ถูกแฮ็กอื่นๆ ที่ยังหลงเหลืออยู่ คุณอาจนำไฟล์ที่เป็นอันตรายทั้งหมดออกไปแล้วใน 2 ขั้นตอนก่อนหน้านี้ แต่ก็ควรจะทำต่อในขั้นตอนต่อๆ ไป เนื่องจากอาจมีไฟล์อื่นๆ ที่ถูกแฮ็กหลงเหลืออยู่ในไซต์</p>

<p>อย่าเพิ่งกังวลไปเพราะคิดว่าจะต้องเปิดและตรวจสอบไฟล์ PHP ทุกๆ ไฟล์ ให้เริ่มด้วยการสร้างรายชื่อไฟล์ PHP ที่น่าสงสัยที่คุณต้องการตรวจสอบ ต่อไปนี้เป็นตัวอย่างวิธีพิจารณาว่าไฟล์ PHP ใดบ้างน่าสงสัย</p><p>

</p><ul>
<li>ถ้าคุณโหลดไฟล์ CMS มาใหม่แล้ว ให้ดูเฉพาะไฟล์ที่ไม่ได้เป็นส่วนหนึ่งของไฟล์หรือโฟลเดอร์ CMS ที่เป็นค่าเริ่มต้น ซึ่งวิธีนี้จะทำให้ข้ามไฟล์ PHP ได้เป็นจำนวนมาก และเหลือไฟล์ที่ต้องตรวจสอบเพียงเล็กน้อย</li>
<li>จัดเรียงไฟล์ในไซต์ตามวันที่แก้ไขครั้งล่าสุด มองหาไฟล์ที่มีการแก้ไขในช่วงเวลาที่ห่างจากเวลาที่คุณพบว่าไซต์ถูกแฮ็กเป็นครั้งแรกไม่กี่เดือน</li>
<li>จัดเรียงไฟล์ในไซต์ตามขนาด มองหาไฟล์ที่มีขนาดใหญ่ผิดปกติ</li>
</ul>

<p><b>ขั้นตอนที่ 4</b></p>
<p>เมื่อคุณมีรายชื่อไฟล์ PHP ที่น่าสงสัยเรียบร้อยแล้ว ให้ตรวจดูว่าไฟล์เหล่านั้นเป็นไฟล์ปกติหรือไฟล์อันตราย
  หากคุณไม่คุ้นเคยกับ PHP ขั้นตอนนี้จะใช้เวลามากขึ้น ดังนั้นโปรดลองอ่าน<a href="http://php.net/docs.php">เอกสารประกอบเกี่ยวกับ PHP</a> เพื่อเป็นการทบทวน
  แต่ถ้าคุณไม่เคยเขียนโค้ดมาก่อนเลย ให้ลองมองหารูปแบบพื้นฐานต่อไปนี้ในไฟล์เพื่อระบุไฟล์ที่เป็นอันตราย</p>

<p>ขั้นแรก ให้ตรวจไฟล์ที่น่าสงสัยที่คุณได้ระบุไว้แล้วเพื่อหาบล็อกข้อความขนาดใหญ่ที่ดูเหมือนเป็นตัวอักษรและตัวเลขที่ผสมกันอย่างยุ่งเหยิง ปกติแล้วบล็อกข้อความขนาดใหญ่นี้จะนำหน้าด้วยฟังก์ชัน PHP ต่างๆ ที่รวมเข้าด้วยกัน เช่น base64_decode, rot13, eval, strrev, gzinflate ต่อไปนี้เป็นตัวอย่างบล็อกโค้ดดังกล่าว บางครั้งโค้ดเหล่านี้ทั้งหมดจะถูกอัดอยู่ด้วยกันในข้อความยาวๆ บรรทัดเดียว ซึ่งทำให้ดูเหมือนมีขนาดเล็กกว่าที่เป็นจริง</p>

<pre class="prettyprint">
&lt;!--Hackers try to confuse webmasters by encoding malicious code into blocks of texts.
Be wary of unfamiliar code blocks like this.--&gt;

base64_decode(strrev("hMXZpRXaslmYhJXZuxWd2BSZ0l2cgknbhByZul2czVmckRWYgknYgM3ajFGd0FGIlJXd0Vn
ZgknbhBSbvJnZgUGdpNHIyV3b5BSZyV3YlNHIvRHI0V2Zy9mZgQ3Ju9GRg4SZ0l2cgIXdvlHI4lmZg4WYjBSdvlHIsU2c
hVmcnBydvJGblBiZvBCdpJGIhBCZuFGIl1Wa0BCa0l2dgQXdCBiLkJXYoBSZiBibhNGIlR2bjBycphGdgcmbpRXYjNXdmJ2b
lRGI5xWZ0Fmb1RncvZmbVBiLn5WauVGcwFGagM3J0FGa3BCZuFGdzJXZk5Wdg8GdgU3b5BicvZGI0xWdjlmZmlGZgQXagU2ah
1GIvRHIzlGa0BSZrlGbgUGZvNGIlRWaoByb0BSZrlGbgMnclt2YhhEIuUGZvNGIlxmYhRWYlJnb1BychByZulGZhJXZ1F3ch
1GIlR2bjBCZlRXYjNXdmJ2bgMXdvl2YpxWYtBiZvBSZjVWawBSYgMXagMXaoRFIskGS"));
</pre>

<p>บางครั้งโค้ดก็ไม่ได้ผสมปนเปกันจนยุ่งเหยิงและดูเหมือนเป็นสคริปต์ที่ปกติดี หากคุณไม่แน่ใจว่าเป็นโค้ดของแฮ็กเกอร์หรือไม่ ให้ลองไปที่<a href="http://productforums.google.com/forum/#!forum/webmasters">ฟอรัมความช่วยเหลือสำหรับผู้ดูแลเว็บ</a> ซึ่งกลุ่มผู้ดูแลเว็บที่มีประสบการณ์จะช่วยคุณตรวจสอบไฟล์ได้</p>

<p><b>ขั้นตอนที่ 5</b></p>
<p>เมื่อคุณทราบว่ามีไฟล์ใดที่น่าสงสัยแล้ว ให้สำรองข้อมูลหรือสร้างสำเนาเก็บไว้นอกเซิร์ฟเวอร์โดยบันทึกไว้ในคอมพิวเตอร์เพื่อเผื่อไว้ใช้ในกรณีที่ไฟล์นั้นไม่ได้เป็นอันตราย แล้วค่อยลบออก</p>

<h3>ตรวจดูว่าไซต์สะอาดแล้วหรือไม่</h3>

<p>เมื่อกำจัดไฟล์ที่ถูกแฮ็กออกไปแล้ว ให้ตรวจสอบว่าการทำงานหนักของคุณให้ผลคุ้มค่าหรือไม่ คุณจำหน้าที่เต็มไปด้วยคำที่ไม่มีความหมายที่พบก่อนหน้านี้ได้ไหม ให้ใช้เครื่องมือโปรแกรม Googlebot จำลองกับหน้าดังกล่าวอีกครั้งเพื่อดูว่าหน้ายังอยู่หรือไม่ ถ้าผลจากโปรแกรม Googlebot จำลองออกมาว่า "ไม่พบ" ก็แสดงว่าไซต์น่าจะไร้ปัญหาใดๆ แล้ว</p>

<div class="tip">นอกจากนี้ คุณยังสามารถทำตามขั้นตอนใน<a href="https://support.google.com/webmasters/troubleshooter/6155978">เครื่องมือแก้ปัญหาเว็บไซต์ที่ถูกแฮ็ก</a>เพื่อตรวจสอบว่ายังมีเนื้อหาที่ถูกแฮ็กหลงเหลืออยู่ในไซต์หรือไม่ได้อีกด้วย</div>

<h2>ฉันจะป้องกันการถูกแฮ็กอีกได้อย่างไร</h2>

<p>การแก้ไขช่องโหว่ในไซต์เป็นขั้นตอนสุดท้ายที่จำเป็นสำหรับการแก้ปัญหาไซต์ ผลการวิจัยเมื่อเร็วๆ นี้พบว่า 20% ของไซต์ที่ถูกแฮ็กได้ถูกแฮ็กซ้ำภายใน 1 วัน การรู้อย่างแน่ชัดว่าไซต์ถูกแฮ็กได้อย่างไรจึงมีประโยชน์อย่างยิ่ง อ่านคำแนะนำเรื่อง<a href="/web/fundamentals/security/hacked/top_ways_websites_get_hacked_by_spammers">วิธีแฮ็กเว็บไซต์ที่นักส่งสแปมทำบ่อยที่สุด</a>เพื่อเริ่มตรวจสอบ อย่างไรก็ตาม หากคุณหาไม่พบจริงๆ ว่าไซต์ถูกแฮ็กได้อย่างไร ให้ลองดูรายการตรวจสอบสิ่งที่คุณทำได้ด้านล่าง ซึ่งจะช่วยลดช่องโหว่ในไซต์ได้</p>

<ul>
<li>อัปเดต CMS, ปลั๊กอิน, ส่วนขยาย และโมดูลเป็นประจำ: หวังว่าคุณจะได้ทำขั้นตอนนี้แล้ว ไซต์จำนวนมากถูกแฮ็กเนื่องจากใช้ซอฟต์แวร์ที่ล้าสมัยในไซต์ ทั้งนี้ CMS บางระบบรองรับการอัปเดตอัตโนมัติด้วย</li>
<li>สแกนคอมพิวเตอร์เป็นประจำ: ใช้เครื่องมือสแกนไวรัสยอดนิยมเพื่อหาไวรัสหรือช่องโหว่</li>
<li>เปลี่ยนรหัสผ่านเป็นประจำ: การเปลี่ยนรหัสผ่านบัญชีเว็บไซต์ทั้งหมดเป็นประจำ เช่น ผู้ให้บริการโฮสติ้ง, FTP และ CMS จะช่วยป้องกันการเข้าถึงไซต์โดยไม่ได้รับอนุญาตได้
  ซึ่งสิ่งสำคัญคือต้องสร้างรหัสผ่านที่รัดกุมและไม่ซ้ำสำหรับแต่ละบัญชี</li>
<li>ใช้<a href="https://en.wikipedia.org/wiki/Two-factor_authentication">การตรวจสอบสิทธิ์แบบ 2 ปัจจัย (2FA)</a>: พิจารณาเปิดใช้ 2FA ในบริการใดก็ตามที่กำหนดให้คุณต้องลงชื่อเข้าสู่ระบบ ทั้งนี้ 2FA จะทำให้แฮ็กเกอร์ลงชื่อเข้าสู่ระบบได้ยากขึ้น แม้ว่าจะขโมยรหัสผ่านสำเร็จก็ตาม</li>
<li>พิจารณาสมัครใช้บริการรักษาความปลอดภัยเพื่อตรวจสอบไซต์: มีบริการชั้นเยี่ยมมากมายที่ช่วยคุณตรวจสอบไซต์โดยคิดค่าธรรมเนียมเพียงเล็กน้อย ลองลงทะเบียนกับผู้ให้บริการดังกล่าวเพื่อให้ไซต์ปลอดภัย</li>
</ul>

<a name="resources"></a>
<h2>ทรัพยากรเพิ่มเติม</h2>
<p>มีทรัพยากรอีกหลายรายการที่อาจช่วยคุณได้ หากคุณยังคงพบปัญหาในการแก้ไขไซต์</p>

<p>เครื่องมือเหล่านี้จะสแกนไซต์และอาจพบเนื้อหาที่มีปัญหา อย่างไรก็ตาม นอกเหนือจาก VirusTotal แล้ว Google ไม่ใช้หรือรองรับเครื่องมืออื่นใดอีก</p>

<p><a href="https://www.virustotal.com/">Virus Total</a>, <a href="http://aw-snap.info/">Aw-snap.info</a>, <a href="https://sitecheck.sucuri.net/">Sucuri Site Check</a>, <a href="http://www.quttera.com/">Quttera</a>: นี่เป็นเครื่องมือเพียงบางส่วนที่อาจสแกนพบเนื้อหาที่มีปัญหาในไซต์ โปรดทราบว่าโปรแกรมสแกนเหล่านี้ไม่สามารถรับประกันได้ว่าจะพบเนื้อหาที่มีปัญหาทุกประเภท</p>

<p>ทรัพยากรเพิ่มเติมจาก Google ที่ช่วยคุณได้มีดังนี้</p>

<ul>
<li><a href="//support.google.com/webmasters/go/community">ฟอรัมความช่วยเหลือของ Google ผู้ดูแลเว็บ</a></li>
<li><a href="/web/fundamentals/security/hacked/">ความช่วยเหลือสำหรับไซต์ที่ถูกแฮ็กของ Google ผู้ดูแลเว็บ</a></li>
<li><a href="//safebrowsing.google.com/">Google Safe Browsing</a></li>
</ul>

<div class="alert">หากเครื่องมือที่คุณคิดว่าอาจมีประโยชน์ไม่อยู่ในรายการข้างต้น โปรด<a href="https://docs.google.com/a/
  google.com/forms/d/12iF45BaZuEgwn29A7DOW73rd1Hi_7NiAHCFWB3zMu0U/viewform">แสดงความคิดเห็น</a>ให้เราทราบ</div>

</body></html>
